# Geography-1
Μια σπουδαία γεωγραφική έννοια και διαδικασία αναφέρεται στον τόπο, στα φυσικά και στα ανθρωπογενή χαρακτηριστικά μιας περιοχής. Μια δημοφιλή κατηγορία λογισμικών γενικής χρήσης, ιδιαίτερα στην Πρωτοβάθμια Εκπαίδευση, αποτελούν τα λογισμικά αισθητικής έκφρασης και ανάπτυξης της δημιουργικότητας. Μάλιστα, τα λογισμικά αυτά, παρά την παιγνιώδη και γνωστικά χαλαρή κατατομή τους, μπορούν να εξελιχτούν, μέσω αναπτυξιακά κατάλληλων δραστηριοτήτων, σε σημαντικά γνωστικά και διαμεσολαβητικά εργαλεία. Είναι πλούσια περιβάλλοντα «ανοικτού τύπου», και αξιοποιούνται πολλαπλώς στην Υποχρεωτική Εκπαίδευση, σχεδόν σε όλα τα γνωστικά αντικείμενα, προσφέροντας δυνατότητες εικαστικών αναζητήσεων και καλλιέργειας αισθητικών αξιών. Ένα αξιόλογο τέτοιο λογισμικό, τύπου «painting», είναι το Revelation Natural Art (RNA), ιδιαίτερα κατάλληλο για δημιουργία δυναμικών γραφικών, κινούμενων σχεδίων προσωπικών έργων τέχνης και σχεδίων, από μαθητές όλων των δυνατοτήτων, εξαιτίας της απλότητας, της φιλικότητας και της προσαρμοστικότητας των εργαλείων και των λειτουργιών του. Και στο μάθημα της Γεωγραφίας, το RNA, μπορεί να συνεισφέρει πολλαπλά, αφού μπορεί να αποδώσει πολλά γεωμορφολογικά στοιχεία, όπως τμήματα του ανάγλυφου, αλλά και περιπτώσεις του κατακόρυφου και του οριζόντιου διαμελισμού της Γης. Οι μαθητές μπορούν σχεδιάζοντας, να προσεγγίσουν και να αποσαφηνίσουν ευκολότερα κύριους γεωγραφικούς όρους, όπως λεκανοπέδιο, ισθμός, πορθμός, διώρυγα, λίμνη κ.λπ. Η κινηματογραφική πινελιά, με την κίνηση πλοίων ή και υδρόβιων πτηνών (εικόνες, όλες αντλημένες από την πλούσια βιβλιοθήκη του RNA), δημιουργεί, μάλλον, καταστάσεις ενθουσιασμού, παρακίνησης και αιχμαλώτισης του παιδικού ενδιαφέροντος, δηλαδή σημαντικών συνιστωσών βελτίωσης και σταθεροποίησης της γνώσης και της μάθησης. Η σχετική βιβλιογραφική αναφορά των μαθησιακών αυτών αντικειμένων είναι η: "Μαστρογιάννης, Α. & Κατσιώπη, Π. (2014). Καλλιέργεια και ανάδειξη πλάγιας μεταβίβασης μάθησης στο Δημοτικό Σχολείο: Λογισμικά αισθητικής έκφρασης και ανάπτυξης της δημιουργικότητας, ως γνωστικοί γεωγραφικοί διαμεσολαβητές. Στο Σαμαρά, Θ., Κουσλόγλου Ε., Σαλονικίδης, Ι. & Τζιμόπουλος, Ν. (Επιμ.), Πρακτικά του 3ου Πανελλήνιου Εκπαιδευτικού Συνεδρίου Ημαθίας με θέμα: «Αξιοποίηση των Τ.Π.Ε. στη διδακτική πράξη», Νάουσα 4, 5 & 6 Απριλίου 2014. ISBN: 978-960-99301-1-6, Τόμος Β', σσ. 174-187 (μετά από διαδικασία κρίσης).
